Il computer è una macchina che permette di manipolare le informazioni in modo automatico.

Le informazioni sono qualunque cosa possa essere digitalizzata in un computer. Per esempio una fotografia, un testo e un video sono tutti esempi di informazioni digitali. Le informazioni digitali vengono anche chiamate **dati**.

Con un computer è possibile creare, modificare, visualizzare o condividere questi dati con chiunque sia in possesso di un computer.

### A cosa serve un computer?

Con un computer è possibile automatizzare qualunque compito che implica l'analisi, trasformazione o gestione di informazioni digitali.

Le applicazioni sono davvero infinite, e imparare a programmare ci permette di usare il computer per risolvere qualunque problema ci venga in mente.

Per esempio, i seguenti sono solo alcuni dei problemi che è possibile risolvere con un computer:

- analizzare ed estrarre informazioni da un file Excel.
- convertire un file da un formato ad un altro.
- gestire password, articoli di magazzino, contatti, etc.
- inviare email automatiche.

### Come è fatto un computer?

Un computer è composto principalmente da tre componenti:

- **il processore -** è il "cervello" del computer, serve per eseguire operazioni sui dati, come ad esempio creare dati, modificare dati, etc.

  Quando impariamo a programmare, di fatto impariamo a dire al processore cosa deve fare. Il processore viene anche chiamato CPU.

- **la memoria -** questa è appunto la "memoria" del computer, semplicemente un contenitore di dati. Ogni dato che deve essere manipolato dal processore deve essere prima aggiunto alla memoria.

  La memoria viene cancellata ogni volta che il computer si spegne. La memoria viene anche chiamata RAM.

- **il disco rigido -** questo è un altro contenitore di dati, come la memoria, ma, al contrario della memoria, il disco rigido non viene cancellato quando spegniamo il computer.

  Per esempio, quando "salviamo" il nostro lavoro stiamo chiedendo al processore di spostare i dati dalla memoria al disco rigido. Il disco rigido viene anche chiamato hard-disk, HDD o SSD.

Tra questi, il processore è l'unico componente **attivo**, ovvero che esegue operazioni. La memoria e il disco rigido sono semplicemente **contenitori di dati** che il processore può usare mentre esegue le istruzioni che gli diamo.

Il processore lavora trasferendo dati tra il disco e la memoria ed eseguendo operazioni su questi dati.

<p class="img-box">
  <img src="/pics/computer_parts.png" />
</p>

E questo è tutto quello che dobbiamo sapere per poter iniziare ad usare un computer.
